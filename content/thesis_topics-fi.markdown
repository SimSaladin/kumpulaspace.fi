---
title: Pro gradu-aiheita
---

Kumpulan avaruuskeskuksen tutkijat ohjaavat pro gradu-töitä seuraavista aiheista

Jos olet kiinnostunut jostakin aiheesta, ota yhteyttä

Prof. Hannu Koskinen<br>
<Hannu.E.Koskinen@helsinki.fi><br>
Tel: (+358) 50 415 5356


## Aurinkofysiikka

### Koronan kuumennus ionisyklotroniaalloilla

**alkaen:** milloin vain<br>
**ohjaus:** Dr. Rami Vainio, Helsingin yliopisto

Auringon koronan kuumennus monen miljoonan asteen lämpötilaan on yksi Auringon
fysiikan suurista kysymyksistä. Yksi ehdotetuista avoimen magneettikentän
alueissa toimivista kuumennusmekanismeista on ionisyklotroniaaltokuumennus. Työn
tavoitteena on luoda katsaus syklotronikuumennusmallin eri  variaatioihin sekä
viimeisimpiin mallinnus- ja havaintotuloksiin aiheesta.

### Paikallisen tähtienvälisen pilven ominaisuudet SWAN/SOHO mittauksista

**alkaen:** milloin vain<br>
**ohjaus:** Dr. Erkki Kyrölä, Ilmatieteen laitos

Euroopan avaruusjärjestönja NASA SOHO satelliitissa on SWAN instrumentti, joka
mittaa Lyman alfa-säteilyä. SWAN aloitti mittaukset vuonna 1995 ja toimii
edelleen.  Mittauksista voidaan määrittää aurinkotuulen jakauma sekä
aurinkokuntaa ympäröivän tähtienvälisen pilven ominaisuuksia.  Tässä työssä
määritetään pilven liikesuunta ja lämpötila sovittamalla parametrista mallia
mittauksiin.


## Aurinkotuuli-magnetosfääri-vuorovaikutus

### Magnetosfäärin myrskyjen ajajista

**alkaen:** milloin vain<br>
**ohjaus:** Prof. Hannu Koskinen, Helsingin yliopisto

Auringon koronan massapurkausten (CME) ja niiden ajamien planeettainvälisten
shokkien on huomattu aiheuttavan erityyppistä magnetosfäärin aktiivisuutta.
Purkausten materiaali ja magneettikenttä aiheuttavat vahvempia häiriöitä
sisämagnetosfäärissä ja matalilla leveysasteilla, kun taas shokit näyttävät
aiheuttavan vahvempia efektejä revontulialueen virtajärjestelmissä. Tässä pro
gradu-työssä analysoidaan olemassaolevia satelliittimittauksia pyrkimyksenä
löytää syitä näihin erilaisiin magnetosfäärin vasteisiin.

### Revontuliovaalin reunojen dynamiikka

**alkaen:** milloin vain<br>
**ohjaus:** Dr. Kirsti Kauristie, Dr. Olaf Amm, Ilmatieteen laitos

Maan magneettisten napojen ympärillä näkyy jatkuvasti revontulten muodostamat
sädekehät, nk. revontuliovaalit. Revontuliovaalin sisälle jäävän napakalotin
pinta-alan avulla pystytään arvioimaan Maan magnetosfäärin pyrstöön
varastoitunutta magneettikentän vuota ja sen kautta pyrstössä tapahtuvia eri
energiamuotoihin liittyviä vaihteluita. Napakalotin pinta-alan mittaaminen
luotettavasti on kuitenkin vaikeaa ja käytännössä mahdollista ainoastaan
satelliitteista otettujen koko ovaalin kattavien UV-kuvien avulla. Revontulia
aiheuttavien hiukkasten vuota mittaavien satelliittien havainnot antavat
UV-havaintoja tarkemmin napakalotin reunan paikan, mutta vain paikallisesti.
Tässä pro gradu-työssä tutkitaan UV-havaintojen ja hiukkashavaintojen
perusteella määritettyjen napakalotin reunojen dynamiikkaa. Tavoitteena on
selvittää missä olosuhteissa UV-reunan liike vastaa hiukkasdatasta määritetyn
reunan liikettä. Työ tehdään IMAGE-satelliitin UV-kuvien ja
Cluster-satelliittien hiukkashavaintojen avulla.

### Magnetosfäärin energiabudjetti HILDCAA eventtien aikana

**alkaen:** milloin vain<br>
**ohjaus:** Prof. Eija Tanskanen, Ilmatieteen laitos

HILDCAA-eventit määritellään intensiiviseksi pitkäkestoiseksi AE
aktiivisuudeksi. Tässä pro gradu-työssä identifioidaan HILDCAA-eventtejä IMAGEn,
Kyoton AE:n ja SuperMAG:n magneettisesta datasta. HILDCAA-eventtejä esiintyy
useimmiten magneettisten myrskyjen aikana. Tieteellisesti kiinnostava kysymys on
miksi eventtejä esiintyy toisten, mutta ei kaikkien myrskyjen aikana.
Magnetosfäärin energiabudjettia tutkitaan HILDCAA-intervallien aikana. Erityistä
huomiota kiinnitetään magnetosfäärin pyrstön osuuteen energiabudjetissa
(Cluster-data).


## Ionosfäärifysiikka

### Ionospheric electrodynamics during polar cap absorption events

**alkaen:** milloin vain<br>
**ohjaus:** Dr. Olaf Amm, Dr. Kirsti Kauristie (Ilmatieteen laitos; ohjaus englanniksi)

During periods of strong solar activity, like in the course of solar coronal
mass ejections (CME), energetic solar particles that enter the Earth's polar cap
can deeply penetrate into the atmosphere. There they cause a strongly increased
ionisation down to the lowermost levels of the Earth's ionosphere, which in turn
leads to an increased absorption of radio waves. Within this MSc thesis work,
data from ground-based magnetometers, radars, riometers, and all-sky cameras, as
well as satellite-based data, will be used to study the spatio-temporal
development of ionospheric electrodynamics during such polar cap absorption
events.

## Aurinkotuuli-planeetta-vuorovaikutus

### Ionipako Marsissa: ASPERA-3/Mars Express ionimittaukset

**alkaen:** milloin vain<br>
**ohjaus:** Dr. Esa Kallio, Ilmatieteen laitos

Mars Express luotaimen IMA/ASPERA-3 (Ion Mass Analyzer) -instrumentti on
mitannut Marsin ilmakehästä pakenevia ioneja tammikuusta 2004 lähtien. Nämä
mittaukset tarjoavat laajimman käytettävissä olevan mittausaineiston tutkia,
kuinka Marsin ilmakehästä karkaa sähköisesti varattuja hiukkasia. Ionien pako
seuraa aurinkotuulen vuorovaikutuksesta Marsin ilmakehän kanssa ja se on yksi
Marsin ilmakehää hävittävistä prosessesta. Tässä pro gradu-työssä analysoidaan
IMA/ASPERA-3-laitteiston ionimittauksia.

### Ionipako Venuksessa: ASPERA-4/Venus Expressin ionimittaukset

**alkaen:** milloin vain<br>
**ohjaus:** Dr. Esa Kallio ja Riku Järvinen, Ilmatieteen laitos

Venus Express luotaimen IMA/ASPERA-4 (Ion Mass Analyzer) -instrumentti tulee
mittaamaan Venuksen ilmakehästä pakenevia ioneja kesäkuusta 2006 lähtien. Nämä
mittaukset tulevat tarjoamaan laajimman käytettävissä olevan mittausaineiston
tutkia, kuinka Venuksen ilmakehästä karkaa sähköisesti varattuja hiukkasia.
Ilmatieteen laitos vastasi ASPERA-4 instrumentin päätietokoneesta ja
mittalaitteen tietokoneohjelmasta. Ionien pako seuraa aurinkotuulen
vuorovaikutuksesta Venuksen ilmakehän kanssa ja se on yksi Venuksen ilmakehää
hävittävistä prosessesta. Tässä pro gradu-työssä analysoidaan
IMA/ASPERA-4-laitteiston ionimittauksia.

### Aurinkotuuli-Mars-vuorovaikutuksen mallintaminen: hidas ja nopea aurinkotuuli, H+/He++/moninkertaisesti varatut raskaat ionit

**alkaen:** milloin vain<br>
**ohjaus:** Dr. Esa Kallio, Ilmatieteen laitos

Aurinkotuulen ja Marsin välistä vuorovaikutusta mallinnetaan tyypillisesti
olettamalla aurinkotuulen koostuvan ainoastaan protoneista, jotka liikkuvat
nopeudella ~400 km/s. Aurinkotuuli voi kuitenkin poiketa ajoittan merkittävästi
näistä oletuksesta aurinkotuulen nopeuden ollessa ajoittain paljon suurempi tai
pienempi kuin 400 km/s. Lisäksi aurinkotuuli koostuu protonien lisäksi
alfa-hiukkasista (He++) ja moninkertaisesti varatuista raskaista ioneista kuten
O6+ ioneista. Tässä työssä Ilmatieteen laitoksessa kehitettyä numeerista
tietokonemallia, ns. kvasineutraalia hybridimallia käytetään tutkimaan, kuinka
erilaiset aurinkotuulen parametrit vaikuttavat Mars-aurinkotuuli
vuorovaikutukseen. QNH-malla käytetään IL:ssä tammikuussa 2004 alkaneiden Mars
Express mittausten tulkinnassa.

### Aurinkotuuli-Venus-vuorovaikutuksen mallintaminen: hidas ja nopea aurinkotuuli, H+/He++/moninkertaisesti varatut raskaat ionit

**alkaen:** milloin vain<br>
**ohjaus:** Dr. Esa Kallio ja Riku Järvinen, Ilmatieteen laitos

Aurinkotuulen ja Venuksen välistä vuorovaikutusta mallinnetaan tyypilliseti
olettamalla aurinkotuulen koostuvan ainoastaan protoneista, jotka liikkuvat
nopeudella ~400 km/s. Aurinkotuulen nopeus voi kuitenkin poiketa ajoittan
merkittävästi tästä oletuksesta aurinkotuulen nopeuden ollessa paljon suurempi
tai pienempi kuin 400 km/s. Lisäksi aurinkotuuli koostuu protonien lisäksi
alfa-hiukkasista (He++) ja moninkertaisesti varatuista raskaista ioneista kuten
O6+ ioneista. Tässä työssä Ilmatieteen laitoksessa kehitettyä numeerista
tietokonemallia , ns. kvasineutraalia hybridimallia käytetään tutkimaan
erilaiset aurinkotuulen parametrit vaikuttavat Venus-aurinkotuuli
vuorovaikutukseen. QNH-mallia tullaan käyttämmään IL:ssä kesäkuussa 2006
alkavien Venus Express mittausten tulkinnassa.

### Aurinkotuuli-Merkurius-vuorovaikutuksen mallintaminen: hidas ja nopea aurinkotuuli, H+/He++/moninkertaisesti varatut raskaat ionit

**alkaen:** milloin vain<br>
**ohjaus:** Dr. Esa Kallio, Ilmatieteen laitos

Aurinkotuulen ja Merkuriuksen välistä vuorovaikutusta mallinnetaan tyypilliseti
olettamalla aurinkotuulen koostuvan ainoastaan protoneista, jotka liikkuvat
nopeudella ~400 km/s. Aurinkotuulen nopeus voi kuitenkin poiketa ajoittan
merkittävästi tästä oletuksesta ollen paljon suurempi tai pienempi kuin ~400
km/s. Lisäksi aurinkotuuli koostuu H+ ionien lisäksi alpha hiukkasista (He++) ja
moninkertaisesti varatuista raskaista ioneista kuten O6+ ioneista. Tässä työssä
Ilmatieteen laitoksessa kehitettyä numeerista tietokonemallia , ns.
kvasineutraalia hybridimallia käytetään tutkimaan erilaiset aurinkotuulen
parametrit vaikuttavat Merkurius-aurinkotuuli vuorovaikutukseen. QNH-mallia
tullaan käyttämmään IL:ssä tulkitsemaan Bepi Colombo luotaimen mittauksia
(laukaisu vuonna 2013).

### Eksoplaneetta-tähtituuli-vuorovaikutus

**alkaen:** milloin vain<br>
**ohjaus:** Dr. Esa Kallio, Ilmatieteen laitos

Oman aurinkokuntamme ulkopuolisten eksoplaneettojen havaitseminen lisää
tietämystämme niin oman aurinkokuntamme kuin ulkopuolisten aurinkokuntien
planeettojen synnystä, kehityksestä sekä planeettojen ominaispiirteistä.
Merkittävää on lisäksi, että eksoplaneetoilla voi olla kiinteä pinta, jota
ympäröi tiheä Maan ilmakehän kaltainen kaasukehä. Tässä työssä Ilmatieteen
laitoksessa (IL) kehitettyä numeerista tietokonemallia, ns. kvasineutraalia
hybridimallia, käytetään tutkimaan eksoplaneetta-tähtituuli-vuorovaikutusta,
erityisesti ionien karkaamista ilmakehästä. QNH-malla on tähän mennessa käytetty
tutkimaan virtaavan plasman vuorovaikutusta Markuriuksen, Venuksen, oman kuumme,
Marsin ja Saturnuksen Titan-kuun kanssa.

### WWW-pohjainen graafinen käyttöliittymä planeettasimulaatiokirjastoon

**alkaen:** milloin vain<br>
**ohjaus:** Dr. Walter Schmidt ja Dr. Esa Kallio, Ilmatieteen laitos

Ilmatieteen laitoksen Avaruus-ja yläilmakehä-ryhmä on kehittänyt numeerisia
tietokonemalleja, ns. kvasineutraaleja hybridimalleja, tutkimaan virtaavan
plasman vuorovaikutusta useiden aurinkokunnan kappaleiden kanssa: Merkurius,
Venus, Kuu, Mars ja Saturnuksen Titan-kuu. Tämän pro gradu-työn tavoitteena on
rakentaa WWW-pohjainen graafinen käyttöliittymä joka antaa käyttäjälle
mahdollisuuden poimia ja/tai laskea fysikaalisten parametrien arvoja
talletetuista simulaatioajoista.
