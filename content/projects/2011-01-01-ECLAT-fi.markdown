---
title: European Cluster Assimilation Technology - Havaintoja ja
       mallinnustuloksia tarjoava palvelin Maan lähiavaruuden tutkimukseen
contact: Dr. Kirsti Kauristie
contact_mail: Kirsti.Kauristie@fmi.fi
---

Maan magnetosfääri suojaa planeettaamme ja sen ilmakehää Auringosta
tulevan hiukkasvuon, aurinkotuulen, kuluttavalta vaikutukselta.
Toisaalta magnetosfääri yhdessä ionosfäärin kanssa tarjoaa helposti
lähestyttävän laboratorion avaruusplasmafysiikan tutkimukseen.

 Lähiavaruuden tutkimuksessa Maan pinnalta ja satelliiteista käsin
tehdyt havainnot tukevat mallinnustyötä. Satelliittihavaintojen saralla
Euroopan avaruusjärjestön (ESA) vuonna 2000 käynnistynyt Cluster-hanke
on ollut käänteentekevä uudistus: neljän satelliitin muodostelmalla
pystyttiin ensimmäistä kertaa tarkasti erottelemaan aika- ja
paikkavaihtelut magnetosfäärissä esiintyvien rajapintojen läpi
lennettäessä. Vuonna 2005 ESA perusti Clusterille oman data-arkiston,
jota on käyttänyt jo yli 1100 tutkijaa eri maista. ECLAThankkeessa
Cluster-arkistoa laajennetaan datatuotteilla, jotka tyypillisesti
perustuvat useista eri lähteistä kerättyihin havaintoihin ja
jatkoanalyysiin. Havaintojen tulkinnan tueksi ECLAT tarjoaa myös
Auringon ja Maan lähiavaruuden vuorovaikutuksia kuvaavia
tietokonesimulaatiotuloksia. Näin tutkijat jatkossa pääsevät entistä
nopeammin käsiksi fysikaalisten ilmiöiden tilastolliseen tutkimukseen,
koska raakadatan jalostustyö on jo valmiiksi tehty.

 Ilmatieteen laitoksella (IL) on ECLAT-hankkeessa keskeinen rooli. IL
omistaa Euroopan ainoan koko magnetosfääriä mallintavan
simulaatiokoodin, jota ECLAT hyödyntää. Palvelu tarjoaa
tutkijayhteisölle simulaatiotuloksia kokonaisen vuoden ajalta
Cluster-havaintoihin vertailtaviksi. Revontulifysiikka on yksi keskeinen
Cluster-havaintoja hyödyntävä tutkimusala, jossa IL:n koordinoiman
tutkijayhteisön maanpintamittalaiteverkostoa käytetään laajasti.
IMAGE-magnetometriverkon mittausten perusteella tehdään
ionosfäärivirtojen käyttäytymistä kuvaavia karttoja, joiden avulla
saadaan tärkeää tietoa siitä, miten Clusterin havainnoimat
magnetosfäärin ilmiöt kytkeytyvät revontulien käyttäytymiseen.
Yleisemmällä tasolla hankkeen tavoitteena on parantaa tietämystä
avaruussääilmiöistä siten, että niiden haittavaikutuksia maanpinnalla ja
avaruudessa toimivalle teknologialle (esim. paikannus- ja
tietoliikennesatelliittien toimintoihin liittyen) pystytään ennakoimaan
entistä paremmin.

 ECLAT on kolmen vuoden hanke, joka käynnistyi maaliskuussa 2011.
Hanketta vetää Leicesterin yliopisto. Englannin ja Suomen ohella
hankkeeseen osallistuu myös tutkimuslaitoksia Ruotsista, Itävallasta ja
Venäjältä. Hankkeen kokonaisbudjetti on n. 2 miljoonaa euroa, josta EU:n
osuus on 1,5 miljoonaa euroa.
