---
title: CryoLand - Pohjoisen pallonpuoliskon lumi- ja jääpeitteen tarkempaa
       seurantaa sekä työkaluja tiedon jatkojalostukseen
contact: Dr. Jouni Pulliainen
contact_mail: Jouni.Pulliainen@fmi.fi
---

CryoLand on EU:n 7. puiteohjelman projekti, jossa edelleenkehitetään jo
olemassaolevia satelliittikaukokartoitusmenetelmiä maapallon lumi- ja jäävaipan
seurantaan sekä erityisesti panostetaan tiedon tehokkaaseen ja
käyttäjäystävälliseen jakeluun. CryoLand on osa EU:n GMES-ohjelmaa (Global
Monitoring of the Environment and Safety). Projektissa on mukana
kaukokartoitusalan vakiintuneita toimijoita, jotka operoivat useilla eri
alueilla joko paikallisesti, esimerkiksi Itävallassa, Sveitsissä ja Norjassa,
tai koko pohjoisen pallonpuoliskon kattaen. Ilmatieteen laitos ja Suomen
ympäristökeskus ovat mukana Suomesta. Suomen tarjoamia palveluita CryoLandissa
ovat mm. lumen vesiarvokartoitus koko pohjoisella pallonpuoliskolla, lumen
peittämän alan seuranta Itämeren valuma-alueella sekä erilaiset järvien
jäätilanteeseen liittyvät seurannat.  Projektissa tullaan kehittämään erityinen
CryoLand-portaali, joka mahdollistaa keskitetyn datajakelun ja tarjoaa myös
erityisiä työkaluja tietojen jatkojalostukseen sekä erilaisiin analyyseihin.
