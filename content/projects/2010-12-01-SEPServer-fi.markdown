---
title: Data Services and Analysis Tools for Solar Energetic Particle Events and
      Related Electromagnetic Emissions - Kattava Internet-tietokanta Auringon
      hiukkaspurkausten ominaisuuksista kokonaisen aktiivisuusjakson ajalta
contact: Dr. Rami Vainio
contact_mail: rami.vainio@helsinki.fi
tags: Kategoria 1, Kategoria 2
---

Auringonpurkauksissa syntyy korkeaenergiaisia varattuja hiukkasia,
joista koostuva ionisoiva säteily uhkaa Maan lähiavaruudessa kiertäviä
satelliitteja ja avaruudessa (esim. avaruusasemalla) työskenteleviä
ihmisiä. Nämä korkeaenergiaisten hiukkasten purkaukset ovat yksi
avaruussään pääkomponenteista.

 Auringon hiukkaspurkauksia on mitattu maan pinnalla sijaitsevin
mittalaittein jo lähes 70 vuoden ajan ja avaruudessakin jo yli 40
vuotta. Tästä huolimatta on edelleen selvittämättä, miten varatut
hiukkaset kiihtyvät hiukkaspurkauksissa suuriin energioihin.
Päävaikeutena mittausdatan tulkinnassa on sen hankala saatavuus sekä
tarvittavien data-analyysimenetelmien puuttuminen. Koska varatut
hiukkaset saapuvat Auringosta Maan lähiavaruuteen planeettainvälisen
avaruuden sähkömagneettisen kentän ohjaamina, tarvitaan
hiukkaspurkausten mittausten tulkintaan inversiomenetelmiä, joilla
kulkeutumisilmiöt voidaan eliminoida. Näin analysoitua dataa käyttäen
voidaan hiukkasintensiteetin kehitystä Auringossa verrata esim. radio-,
valo- ja röntgentaajuuksilla tehtyihin havaintoihin ja näin päätellä,
mitkä prosessit ja alueet auringonpurkauksissa toimivat parhaina
hiukkaskiihdyttiminä. Olisi myös tärkeää ymmärtää, miten eri
hiukkaslajien (elektronit ja ionit) kiihdytysprosessit liittyvät
toisiinsa.

 SEPServer-hankkeessa kehitetään Internet-palvelin, josta voi hakea
auringonpurkausten hiukkassäteilydataa ja sille kehitettyjä
analyysimenetelmiä mahdollisimman helppokäyttöisen käyttöliittymän
kautta. Data kerätään eurooppalaisilta ja amerikkalaisilta
tutkimusryhmiltä, ja sen analysointiin kehitetään inversiomenetelmiä,
joilla hiukkassäteilyn kulkeutumisilmiöt voidaan mahdollisimman
tehokkaasti eliminoida. Palvelimelle kerätään myös kattava kokoelma
radio- ja röntgenhavaintoja hiukkaspurkausten ajalta, sekä muita
aurinkohavaintoja, joiden avulla hiukkasdatan tulkinta helpottuu. Data
analysoidaan alustavasti ja työn tuloksena julkaistaan mahdollisimman
täydellinen luettelo hiukkaspurkauksista ja niiden tärkeimmistä
ominaisuuksista Auringon yhden aktiivisuusjakson ajalta (vuosilta
1996–2008) myöhempiä tilastollisia analyysejä varten. Palvelimelle
koottu data ja analyysimenetelmät ovat projektin jälkeen koko
tutkimusyhteisön vapaassa käytössä maailmanlaajuisesti.


-   11 partneria kuudesta eri maasta (FI, BE, DE, ES, FR, GR)
    1.  kolme suomalaispartneria: Helsingin yliopisto (koordinaattori),
        Turun yliopisto, Oulun yliopisto
    2.  Koordinaattori: Rami Vainio, Helsingin yliopisto, Fysiikan
        laitos
-   Projektin kesto 36 kk, aloituspäivä 1.12.2010
-   Kokonaisbudjetti 2,484 Me, josta EU:n rahoitusosuus 1,932 Me
    1.  suomalaispartnerien saama EU-rahoitus n. 662 000 e, josta HY:n
        osuus n. 353 000 e
