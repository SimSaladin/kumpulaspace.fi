---
title: European Risk from Geomagnetically Induced Currents - Riskikartoitusta
      ja ennusteita avaruusmyrskyjen sähköverkkoihin synnyttämistä
      haittavirroista
contact: Dr. Ari Viljanen
contact_mail: Ari.Viljanen@fmi.fi
---

Avaruussäämyrskyjen aiheuttamat GIC-virrat (Geomagnetically Induced
Currents) voivat pahimmillaan aiheuttaa kantaverkkojen sähkökatkoksia.
Näin tapahtui Pohjois-Amerikassa maaliskuussa 1989, jolloin Kanadan
Quebecin provinssissa oli usean tunnin sähkökatkos. Myös Yhdysvaltojen
puolella havaittiin lukuisia muita avaruussäämyrskyn aiheuttamia
häiriöitä, mukaan lukien yhden korkeajännitemuuntajan tuhoutuminen.

 EURISGIC-hankkeen yhtenä tavoitteena on arvioida GIC-riskiä Euroopan
alueella käyttämällä hyväksi koko mantereen kattavia geomagneettisia
havaintoarkistoja edellisen auringonpilkkujakson (1996 - 2006) ajalta.
Toisena tavoitteena on kehittää Euroopan sähköverkoille soveltuva
GIC-ennusteita tuottava prototyyppipalvelu, jonka malliversio on jo
toiminnassa Yhdysvalloissa. Ennusteessa lähdetään liikkeelle
amerikkalaisen ACE-satelliitin reaaliaikaisista
aurinkotuulimittauksista. Ilmatieteen laitoksen omaa
magnetosfäärisimulaatioihin kehitettyä GUMICS-koodia nopeutetaan myös
ennustetarkoituksiin.

 Suomen lisäksi hankkeeseen osallistuvat Ruotsi, Iso-Britannia, Unkari,
Venäjä ja Yhdysvallat. Laaja maantieteellinen osanotto on luonnollista,
koska tavallisista alailmakehän myrskyistä poiketen voimakkaat
avaruusmyrskyt vaikuttavat maailmanlaajuisesti. Maaliskuussa 2011
alkanut hanke kestää kolme vuotta ja sen saama EU-rahoitus on noin
miljoona euroa.
