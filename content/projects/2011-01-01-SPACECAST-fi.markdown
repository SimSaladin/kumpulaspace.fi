---
title: SPACECAST - Tietoa ja ennustemalleja Auringon purkausten kiihdyttämistä
      hiukkasista avaruuslentojen suojaamiseksi
contact: Professor Hannu Koskinen
contact_mail: Hannu.E.Koskinen@helsinki.fi
---

Avaruussään ennustusmenetelmiä kehittävässä SPACECAST-projektissa
tutkitaan voimakkaiden avaruusmyrskyjen aikana tapahtuvia sähköisesti
varattujen hiukkasten kiihdytysmekanismeja Auringon energiapurkauksiin
liittyvillä shokkirintamilla ja Maan magneettikehän sisällä. Osuessaan
avaruusaluksiin nämä hiukkaset kykenevät tunkeutumaan syvälle alusten
elektroniikkaan ja aiheuttamaan siellä vakavia virhetoimintoja. Säteily
on haitallista myös avaruuslentäjille heidän työskennellessään
esimerkiksi kansainvälisen avaruusaseman ulkopuolella. Projektin
tavoitteena on kehittää eurooppalaista mallinnus- ja ennustusosaamista,
jotta tulevaisuudessa voidaan entistä paremmin varoittaa
satelliittioperaattoreita lähestyvistä riskeistä, auttaa avaruusalusten
suunnittelijoita välttämään ongelmia etukäteen ja vahinkotilanteessa
antaa luotettavaa tietoa niiden syistä.

 Projektin osakkaat edustavat parasta eurooppalaista
avaruussäämallinnusosaamista. Projektia johtaa professori Richard Horne,
British Antarctic Surveystä, ja siihen osallistuu tutkimusryhmiä
Ilmatieteen laitoksen ja Helsingin yliopiston lisäksi ranskalaisesta
ONERA-tutkimuslaitoksesta, Barcelonan yliopistosta Espanjasta ja
Leuvenin katolisesta yliopistosta Belgiasta sekä pieni
mallinnusdatapalveluihin erikoistunut belgialaisyritys. Ilmatieteen
laitos mallintaa hankkeessa Maan magneettikehässä tapahtuvaa
elektronikiihdytystä laitoksen IMPTAM-mallin avulla. Helsingin
yliopiston fysiikan laitos puolestaan simuloi protonien kiihdytystä
Auringosta purkautuvilla shokkirintamilla.
