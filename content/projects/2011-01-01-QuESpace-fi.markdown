---
title: Quantifying Energy circulation in Space plasma (QuESpace) - Energian
      kiertokulku avaruusplasmoissa
contact:  Dr. Minna Palmroth
contact_mail: minna.palmroth@fmi.fi
---

Avaruusfysiikan keskeisimmäksi kysymykseksi on viime aikoina noussut
avatuussää, jonka perimmäisenä päämääränä on ennustaa lähiavaruuden
olosuhteita ja tunnistaa sellaiset ajanjaksot, jolloin ihmiselle tai
ihmiskuntaa avustavalle teknologialle saattaa käydä huonosti.
Avaruussääennuste on erittäin hankala haaste avaruusfysiikalle.
Magnetosfäärin ilmiöt ovat monimutkaisia ja vaikeita hahmottaa
kokonaisuutena käyttäen vain muutaman pisteen mittausta valtavassa
turbulentissa systeemissä, jonka kaukana toisistaan sijaitsevat osat
ovat vahvassa vuorovaikutuksessa keskenään magneettikentän ja aaltojen
välityksellä. Ennusteiden tulisi olla ajallisesti tarkkoja ja
voimakkuudeltaan luotettavia, mistä syystä avaruusfysiikka on nyt
siirtymässä 1960-luvulla alkaneesta kuvailevasta vaiheesta
kvantitatiiviseen vaiheeseen. Fysikaalisen systeemin kvantitatiivinen
ymmärtäminen erilaisilla reunaehdoilla tarkoittaa sitä, että systeemin
energetiikka on tunnettava tarkasti. Tästä syystä magnetosfäärifysiikan
tärkeimpiä kysymyksiä on energian ja massan kiertokulku
magnetosfäärissä: mistä, koska ja kuinka paljon energiaa tulee, minne se
kuluu, ja mikä on kuluttavien systeemien suhteellinen tehokkuus kunakin
hetkenä. Kysymykset ovat vielä pitkälti auki.

 Ilmatieteen laitoksen ydinosaamisaluetta on plasman mallintaminen
erilaisilla tietokonesimulaatioilla, ja laitoksella onkin kehitetty
useita erilaisia plasman mallinnussimulaatioita lähtien
magnetohydrodynaamisesta (MHD) kuvailusta, ja päätyen täyskineettiseen
simulaatioon, jossa ionien ja elektronien radat ratkaistaan
sähkömagneettisissa kentissä. Ilmatieteen laitoksen GUMICS-4 koodi on
ainoa eurooppalainen globaali MHD-simulaatio, jossa MHD-yhtälöt
ratkaistaan lähes koko magnetosfäärin käsittävässä simulaatioalueessa,
joka on kytketty ionisoitunutta yläilmakehää eli ionosfääriä
elektrostaattisesti mallintavaan moduuliin.

 Kun simulaation energian siirtoa ja kulumista voidaan periaatteessa
tutkia kvantitatiivisesti, herää kysymys, voisiko simulaatiota käyttää
avaruussään ennustamiseen. Suurteholaskennassa ollaan siirtymässä jo
sellaiseen tehokkuuteen, että koodia voidaan pian ajaa reaaliajassa.
Näin lähitulevaisuudessa saadaan paikkaan sidottu ennuste pyörittämällä
globaalia MHD-simulaatiota Lagrangen pisteestä saatavalla syötteellä
reaaliajassa, tai jopa nopeammin. Simulaatioista saadaan kuitenkin
ennuste vain siinä viitekehyksessä, jonka MHD tarjoaa, ja
sisämagnetosfäärin geostationääristen kommunikaatiosatelliittien
avaruussääennuste jää vaillinaiseksi. Ratkaisuksi jotkut ryhmät
tarjoavat erillisen sisämagnetosfäärimoduulin kytkemistä
MHD-simulaatioihin, toiset taas vannovat paremman plasman
kuvailumenetelmän nimiin.

 Projektissa määritetään kvantitatiivisin menetelmin energian
kiertokulkua avaruudessa käyttämällä suuren skaalan simulaatioita,
lokaaleja mittauksia ja kehittämällä uutta itsekonsistenttia
avaruussäämallia. Teknologisessa mielessä teema on ensimmäinen askel
operatiiviseen avaruussääennusteeseen. Tällä hetkellä olemassa olevat
mallit eivät vastaa kysymykseen täydellisesti, sillä erityisesti
avaruussään kannalta ratkaisevassa roolissa olevan sisämagnetosfäärin
mallinnus on osoittautunut vaikeaksi. Projektilla on kolme tavoitetta:


1.  Uudentyyppinen simulaatiomallien ja ESA:n Cluster-satelliitin
    mittausten yhdistäminen;
2.  Uuden avaruussämallin kehittäminen. Malli kuvaa tarkasti ja
    itsekonsistentisti Maan lähiavaruuden kaikki osa-alueet, joita ei
    voi nykyisillä malleilla mallintaa;
3.  Ilmatieteen laitoksen nykyisen mallin tehostaminen ja kalibroiminen
    avaruussäennusteiden saavuttamiseksi. Mallia arvioidaan kohtien 1 ja
    2 tulosten perusteella.
    

QuESpace-projecti on European Research Councilin (ERC) ja Suomen
Akatemian rahoittama.
